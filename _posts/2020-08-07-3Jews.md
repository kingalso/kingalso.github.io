---
title: 'שלושה יהודים בני הדור הראשון לאחר האמנסיפציה בגרמניה: פועלם, מורשתם, ומותם הטראגי בטרם עת'
date: 2020-08-07 00:00:00
featured_image: '/images/history/3jews_h.jpeg'
excerpt: 'האמנסיפציה שהחלה בגרמניה עם כתב הסובלנות שניתן על ידי הקיסר יוזף השני ב 1792 והושלמה ב 1866' 
category: History
tags: [History, Y2020, Jewish]
---

<div class="gallery" data-columns="1">
	<img src="/images/history/3jews_h.jpeg">
	
</div>

<h3 align="right"><strong>הקדמה</strong>
</h3>

<p dir="rtl"> 
האמנסיפציה שהחלה בגרמניה עם כתב הסובלנות שניתן על ידי הקיסר פרנץ יוזף השני ב 1792 והושלמה ב 1866 בפרלמנט של פרוסיה עם קבלת ההחלטה על איסור אפליה על רקע דתי, אפשרה ליהודים בני גרמניה שתמכו ברפורמות תנועת ההשכלה לשאוף לראשונה להיות ולהרגיש גרמנים ככל הגרמנים. עבור דור ההמשך של הדור הראשון שחווה אמנספציה מלאה, היהדות כבר לא היתה זהות מובנת מאליה, ובני אותו דור היו למעשה היהודים הראשונים  בגרמניה שגדלו קודם כל כגרמנים ורק אחר כך, במידה זו אחרת, כיהודים. על שלושה מבני אותו דור אני רוצה לספר בקצרה לאחר שנתקלתי בהם בשעה שקראתי על תולדות היהודים באירופה בתקופה המודרנית. השלושה הם גוסטב לנדוור, מחשובי האנארכיסטים בגרמניה, פרנץ רוזנצוויג, מהבולטים בפילוסופים הגרמנים של תחילת המאה ה-20, ופליקס נוסבאום, צייר עם עתיד מבטיח בגרמניה בשנות השלושים של המאה העשרים. כל אחד מהם הזדהה עם יהדותו במידה שונה ובצורה שונה, ושלושתם סיימו את חייהם בנסיבות טראגיות, לא לפני שהניחו מורשת נכבדה בתחומם.
</p>

<h3 align="right"><strong>גוסטב לנדוור Gustav Landauer</strong></h3>

<div class="gallery" data-columns="1">
	<img src="/images/history/landauer.jpeg">
</div>

<h4 align="right">קורות חייו
</h4>

<p dir="rtl"> 
גוסטב לנדוור נולד ב 1870 למשפחה יהודית בעיר קרלסואה בדרום גרמניה. למעשה זה הפרט האוטוביוגראפי היחיד שקושר אותו למיטב ידיעתי ליהדות, פרט אולי להיותו מנטור וחבר של מרטין בובר, מייסד ההתחדשות היהודית התרבותית בגרמניה.
</p>

<p dir="rtl"> 
לנדוור למד ספרות גרמנית ואנגלית, פילוסופיה והיסטוריה של האמנות באוניברסיטאות היידלברג, שטרסבורג וברלין.בתחילת שנות העשרים שלו הוא התחבר לחוג אוונגרד, קבוצה של משוררים סופרים ואמנים שהתגוררו ברובע פרידריך-שאגן בברלין. שם הוא התחיל לפעול במסגרת תיאטרון העם החופשי החדש ושם גם פגש ב 1892 את אשתו הראשונה והלא יהודייה, גרטה לושנר, ממנה נולדו לו שתי בנות שאחת מהן מתה בגיל צעיר. בשנת 1893 הוא נמנה על עורכי המגזין האנארכיסטי Der Sozialist שפועל עד 1899 שנה בה נוצר קרע בין הקבוצה הסובבת רעיונית סביב מעמד הפועלים, לבין הקבוצה שלנדוור הוביל שהפוקוס שלה הוא טרנספורמציה של היחיד באשר הוא, טרנספורמציה שתגרם ליחידים לקום ולהתחיל את המהפיכה. בשנות התשעים של המאה ה19 הוא כבר מסומן על ידי השלטונות כאחד האנארכיסטים הבולטים בגרמניה ונאסר מספר פעמים על טורים חתרניים שפרסם.
</p>

<p dir="rtl"> 
ב 1901-1902 הוא שוהה בלונדון עם בת זוגו החדשה, המשוררת היהודייה שוויצרית הדוויג לחמן עמה הוא התחתן בשנת 1903, וממנה יהיו לו שתי בנות נוספות, הקטנה בהן, בריגיטה, היא אימו של הבמאי מעוטר האוסקר, מייק ניקולס (״המתבגר״).
</p>

<p dir="rtl"> 
ב 1906, בחזרה בברלין, הוא מקבל פנייה ממרטין בובר, העורך של המגזין היוקרתי Die Gesellschaft, לכתוב חיבור על הערך ״מהפיכה״, שמתפרסם ככרך מס. 13 של ההוצאה היוקרתית ב 1907, ועד היום נחשב לאחד הכתבים האנארכיסטיים החשובים ביותר בניתוח ההיסטוריה והמהפיכה מנקודת מבט סוציאל-אנארכיסטית.
</p>

<p dir="rtl"> 
ב 1908 הוא מייסד את ארגון הבונד הסוציאלי, שמטרתו להקים קבוצות אוטונומיות שיגשימו את החזון הסוציאל-אנארכיסטי שהוא דוגל בו. מרטין בובר הוא אחד החברים הראשונים בארגון שבשיאו מנה 800 איש. כחלק מהארגון ולמטרות מימון הוא מחדש את המגזין Der Sozialist משנות התשעים, הפעם כעורך ראשי ומוציא לאור.
</p>

<p dir="rtl"> 
בשנים 1910 עד מותו ב 1919 הוא קורא לפציפיזם ואי השתתפות במלחמה, ומגנה את חלקה של גרמניה בה. ב 1918 לאחר מלחמת העולם ה-I הוא מצטרף לרפובליקה הבווארית שקורט אייזנר הקים במינכן, ונרצח ב 1919 במהלך ההתקפה של הממשלה הפדראלית בעזרת גורמי ימין במינכן על הרפובליקה החדשה והחרבתה.
</p>

<h4 align="right">משנה סוציאל-אנארכיסטית
</h4>

<p dir="rtl">
את המרכיב הסוציאליסטי במשנה שלו יותר קל לאפיין מתוך פמפלטים שנכתבו עם הקמת ארגון הבונד הסוציאליסטי. לדוור תוקף את האידיאולוגיה המרקסיסטית שנכשלה בניבוי העיקרי שלה שהקפטיליזם יקרס בגלל הכשל הפנימי שלו. הקפיטליזם לא קרס, הוא אומר, הוא כאן, והוא הקרקע עליו אנו דורכים. את הסוציאליזם הקיים הוא תוקף כדרכים שרק מאפשרות לקפיטליזם להמשיך כיוון שהן מקהות את הסבל שהוא גורם לפועלים ומאפשרות לו להמשיך. בין היתר הוא מזכיר מוסדות כעזרה סוציאלית, ביטוחי בריאות ופנסיה, כאמצעים שעוזרים לקפיטליזם להמשיך לשרוד. מה כן אם כן ? הוא שואל בקול רם. לנדוור טוען שהסוציאליזם האמיתי לא יגיע ממאבק בקפיטליזם אלא מתוך עזיבה של העולם הקפיטליסטי והקמת קומונות עצמאיות שיחיו מפרי עבודתן. הוא מדבר על זה שיש להצטרף לחקלאים ולאיכרים במאבקם לעוד אדמה, ולא להפוך לגורם שהאיכרים יחששו ממנו, אלא לגורם שיכול להחיות את עולם עובדי האדמה מבחינה רוחנית ותרבותית.
איך אפשר להגשים את המהפיכה הזו ? הוא שואל בכל רם. חפשו מסביבכם אנשים שחושבים כמוכם, הוא עונה, ובנו איתם קהילות המבוססות על עקרונות אלה: קהילות המבוססות על עבודה חופשית, על יצירה אינדיווידואלית וקהילתית, על עזרה הדדית ועל שיתוף במשאבים.
</p>

<p dir="rtl">
קשה לאפיין את הזהות הסוציאליסטית-אנארכיסטית של לנדוור ולשים אותה בזרם פוליטי מסוים של האנארכיסטים. הוא לא משתייך לאנארכיזם של מעמד הפועלים, וגם לא לזה הפוליטי, או לזה שמאמין במחאה אלימה. הסוציאל-אנארכיזם של לנדוור הוא מיסטי ושואב ממיסטיקנים נוצרים כמו מייסטר אקהרט. מה הוא אומר ? למען האמת כמו מיסטיקנים רבים, לי זה נשמע ממבו-ג׳מבו ניו אייג׳י, אבל כנראה שאין לי האוזן המתאימה להפנים שאם נביט היטב פנימה נבין שהאני שלנו הוא נצחי ויכול לחיות בשלום ובהרמוניה עם כל העולם ובני אנוש בלי צורך במסגרות מגבילות (מדינה ומוסדותיה), תוך שוויון בחלוקת משאבים בין בני האדם, ומתן הזדמנות לכל אחד להגיע למיצוי הפוטנציאל שלו.
אספקט נוסף שחשוב בהגותו של לנדוור הוא ההיבט הכוללני שהוא מייחס לסוציאל-אנרכיזם הקשור לאמנות, לחינוך, להגשמה העצמית ולמעשה לכל מרכיבי החיים, מה שהוביל חלק לקרוא לזרם שלו אנארכיזם תרבותי.
</p>

<h4 align="right">אחרית ומורשת
</h4>

<p dir="rtl"> 
גלעד זיכרון שהוקם לזכרו במינכן נהרס על ידי הנאצים ב 1933. כיום יש גלעד המשותף לו ולקורט אייזנר, מייסד הרפובליקה הבווארית, בבית הקברות היהודי במינכן.
</p>

<p dir="rtl">מספר קומונות נוצרו בשנות העשרים והשלושים במדינות בוואריה וסקסוניה שביססו את האידיאולוגיה שלהם על לנדוור, והוא השפיע על אנשי רוח ומהפכנים בני דורו, ובני הדורות הבאים. מחוץ לגרמניה היתה לו השפעה בעיקר בדרום אמריקה לאחר תרגום כתביו לספרדית ובאופן מפתיע או שלא בתנועת הקיבוצים בישראל. חברי השומר הצעיר בעיקר הם אלה ששאבו השראה מכתביו שחלקם עוד הספיק לקרוא בשפת המקור בתנועות נוער ציוניות. לא ידועה התיחסותו הישירה של לנדוור למפעל הציונות וההגירה לארץ ישראל אך מדעותיו נראה כי הלאומיות לכשעצמה היתה רחוקה ממנו כביטוי לרוח האדם שהוא ראה בה משהו אוניוורסלי חוצה גבולות גיאוגרפיים ולאומיים. </p>


<div class="gallery" data-columns="1">
	<img src="/images/history/landauer2.jpeg">
</div>

<h4 align="right"><strong>מקורות וקישורים</strong></h4>

[Revolution and Other Writings: A Political Reader, PM Press, 2010](https://www.pmpress.org/index.php?l=product_detail&p=161)

[“Was will der Sozialistische Bund?” in October 1908]

[Vom Weg des Sozialismus” in Der Sozialist, July 1, 1909]

[“Die Siedlung” in Der Sozialist, July 15, 1909]



<br>

{% include share.html %} 

---

<!-- <p dir="rtl"> </p> -->
