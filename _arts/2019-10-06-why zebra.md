---
title: 'למה זברה ? על רגישות המכונה הוויזואלית האנושית'
date: 2019-10-06 01:00:00
featured_image: '/images/writing/whyzebra.jpg'
excerpt: העין האנושית היא החלק הקדמי של מכונת הראייה האנושית המורכבת מן העין ומן החלק של המוח המעבד את הגירויים הויזואלים לכלל תמונה. 
category: Writing
tags: [Writing, Y2019]
---

<!-- ![](/images/writing/IMG_5913.jpeg) -->

<p dir="rtl"> 
העין האנושית היא החלק הקדמי של מכונת הראייה האנושית המורכבת מן העין הקולטת אותות וויזואליים ומן החלק של המוח המעבד את הגירויים הויזואלים לכלל תמונה. אני לא חוקר מח ואין לי סבלנות לבדוק זאת בגוגל כרגע, אבל הייתי מוכן להמר שהעיבוד הוויזואלי הוא אחד משני התהליכים הכי מעמיסים שרצים במח כאשר השני קשור לתהליכים הקשורים בשפה, דהיינו שמיעה, פענוח, חיבור תשובה, דיבור. 
</p>
<p dir="rtl"> 
הייתי רוצה להצביע על שלוש נקודות ששמתי לב אליהן בהקשר של הראייה האנושית. יש לדעתי שלושה דברים שהעין האנושית והמח המחובר אליה רגישים אליהם במיוחד ואני אמנה אותם ואחווה דעתי עליהם.
</p>
<p dir="rtl"> 
מכונת הראייה האנושית רגישה במיוחד לשלושת המופעים הבאים:
<br>
יופי
<br>
מוכרות
<br>
חריגות
</p>
<p dir="rtl"> 
אני חושב שעל היופי יסכימו כולם שהם נמשכים להביט בדברים שנראים להם יפים. יהיו אלה פרצופיהם של בני אדם, פרחים ושקיעות או יצירת אומנות, היופי גורם לנו לעונג, אולי אפילו לשחרור של חומר כימי שמישהו ימצא בעתיד, וזו הסיבה שהעין האנושית נמשכת אל היפים והיופי. בסוף השבוע צפיתי בשני סרטים בהם הופיעו שחקנים שלא יכולתי להוריד מהם את העין והדגימו הלכה למעשה את טענתי. השחקנים הם ריצ׳רד ברטון המהפנט ששיחק בסרט The Spy Who Came in from the Cold משנת 1965 והשחקנית אדריאנה אוגרטה ,שעיני לא יכולה לשבוע מן התענוג הוויזואלי שהיא גורמת לה, שמשחקת בסרט Castillos de cartón משנת 2009. 
</p>
<p dir="rtl"> 
דבר שני שהמכונה הוויזואלית מצטינת בו היא ׳מוכרות׳, דהיינו, מציאת דברים מוכרים. פרצופים, חפצים, מקומות - המח שלנו כל הזמן עסוק בלסרוק אלפי תמונות בשעה ומשמיע קליק ברגע שמשהו מזכיר לו דבר מה שראה כבר. אני לא חושב שתכונתו זו קשורה לעונג אלא יותר להישרדות בעולם שבו יש כלכך הרבה מצבים חדשים מדי יום (אנשים, מקומות, אתגרים) היכולת שלנו לשלוף מידע רלבנטי מן העבר היא יתרון גדול. במיוחד אנו מצטיינים בזיהוי פרצופים, או אם להיות יותר ספיציפיים בזיהוי פרצופים שהתאמנו עליהם או במלים אחרות שגדלנו עימם. יש מחשבה בעולם המערבי שכל הסיניים לדוגמא נראים אותו הדבר. הסיבה היחידה למחשבה השגויה הזו היא שהמח שלנו לא התאמן על מספיק פרצופים סיניים ולכן יכולתו להפריד ביניהם ולזהות אותם היא מועטה. עבור סיני ייתכן שהמצב הוא הפוך והוא רואה בבני המערב דמויות שכולן זהות. 
</p>
<p dir="rtl"> 
הדבר האחרון שהמכונה הוויזואלית נמשכת אליו היא חריגות, או כשם המדור שהיה בזמנו בעיתונים ונקרא ׳מוזר ומענין׳. העין האנושית אלופה בלמצוא חריגים. מתוך קהל של אלף פרצופים היא ישר תתביית על מי שפוזל, או זה שאפו שבור או זה ששפתו שסועה. איני יודע מה מקור היכולת הזאת, האם היא שם על מנת להעניק עונג או יתרון אבולוציוני, אבל היא שם. בתוך הקטיגוריה הזו נמצאת גם המשיכה לפסים שחור לבן המשמשת באופנה ולעתים במדי חולצות מועדוני ספורט. הניגודיות הגבוהה בין השחור ללבן יוצרת חריגות וויזואלית שהעין לא יכולה שלא להמשך אליה. וזו התשובה לשאלה ששאלתי בתוך הפוסטר ״למה זברה״.
</p>

---






