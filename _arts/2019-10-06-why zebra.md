---
title: 'למה זברה ? על רגישות המכונה הוויזואלית האנושית'
date: 2019-10-06 01:00:00
featured_image: '/images/Arts/whyzebra.jpg'
excerpt: העין האנושית היא החלק הקדמי של מכונת הראייה האנושית המורכבת מן העין ומן החלק של המוח המעבד את הגירויים הויזואלים לכלל תמונה. 
category: Writing, Art
tags: [Art, Writing, Y2019]
---



<p dir="rtl"> 
העין האנושית היא החלק הקדמי של מכונת הראייה האנושית המורכבת מן העין הקולטת אותות וויזואליים ומן החלק של המוח המעבד את הגירויים הויזואלים לכלל תמונה. למעשה חלק ניכר של כח העיבוד של מוחנו מוקדש לפיענוח אותות וויזואליים והייתי רוצה להצביע שלושה סוגי מופעים שלדעתי העין האנושית והמח המחובר אליה רגישים אליהם במיוחד, והם:
<br>
מופעים של יופי
<br>
מופעים של דברים המוכרים לנו
<br>
מופעים המתפרשים כחריגים
</p>
<p dir="rtl">
אני חושב שעל היופי יסכימו כולם שהם נמשכים להביט בדברים שנראים להם יפים. יהיו אלה פרצופיהם של בני אדם, פרחים ושקיעות או יצירת אומנות, היופי גורם לנו לעונג, אולי אפילו לשחרור של חומר כימי שמישהו ימצא בעתיד, וזו הסיבה שהעין האנושית נמשכת אל היפים והיופי. בסוף השבוע צפיתי בשני סרטים בהם הופיעו שחקנים שלא יכולתי להוריד מהם את העין והדגימו הלכה למעשה את טענתי. השחקנים הם ריצ׳רד ברטון המהפנט ששיחק בסרט The Spy Who Came in from the Cold משנת 1965 והשחקנית אדריאנה אוגרטה ,שמשחקת בסרט Castillos de cartón משנת 2009.
</p>
<p dir="rtl">
סוג מופע שני שהמכונה הוויזואלית רגישה אליו הוא ׳מוכרות׳, דהיינו, זיהוי דברים מוכרים כגון פרצופים, חפצים, ומקומות. המח שלנו עסוק כל הזמן בלסרוק אלפי תמונות בשעה ו״משמיע קליק״ ברגע שמשהו מזכיר לו דבר מה שראה כבר. אני לא חושב שתכונתו זו קשורה לעונג אלא יותר להישרדות בעולם שבו יש כלכך הרבה מצבים חדשים מדי יום (אנשים, מקומות, אתגרים) והיכולת לשלוף מידע רלבנטי ומוכר מן העבר היא יתרון גדול. 
</p>
<p dir="rtl">
סוג המופע האחרון שהמכונה הוויזואלית נמשכת אליו הוא חריגות. העין האנושית ״אלופה״ בלמצוא חריגים. מתוך קהל של אלף פרצופים היא ישר תתביית על מי שפוזל, או זה שאפו שבור או זו ששפתה שסועה. איני יודע מה מקור היכולת הזאת, האם היא שם על מנת להעניק עונג או יתרון אבולוציוני, אבל היא שם. בתוך הקטיגוריה הזו נמצאת גם המשיכה לפסים שחור לבן המשמשים באופנה ולעתים במדי חולצות מועדוני ספורט. הניגודיות הגבוהה בין השחור ללבן יוצרת חריגות וויזואלית שהעין לא יכולה שלא להמשך אליה. וזו התשובה לשאלה ששאלתי בתוך הפוסטר ״למה זברה״. 
</p>

<div class="gallery" data-columns="1">
	<img src="/images/Arts/whyzebra.jpg">
</div>

---






